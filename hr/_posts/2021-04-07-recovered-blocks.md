---
layout: post
title: Koji igrači "najefikasnije" blokiraju šuteve?
lang: hr
lang-ref: blocks-recovered
url: blocks-recovered
image: /assets/clutch_time/suci_3.jpg
---

Kada se sjetite nekih ikonskih blokada, često to budu neki impresivni prikaz atleticizma poput ove [nevjerojatne blokade](https://www.youtube.com/watch?v=Jp221IrgUdk) Dwighta Howarda iz 2011-12 sezone. No jesu li takve blokade korisne njegovoj momčadi? Protivnička ekipa (New Jersey Netsi) u ovom slučaju dobiva novu šansu za koš, umjesto osigurane lopte Magica, potencijalnu kontru i lagani koš.

Ovo će biti ovotjedna tema moje kolumne, u kojoj ću izvući podatak koji igrač je "najefikasnije" blokirao šuteve. Taj podatak nije dostupan (barem koliko sam vidio) na službenim stranicama [NBA lige](https://www.nba.com/stats/) ili [Basketball Reference-a](https://www.basketball-reference.com/), gdje većina navijača traži brojke, već je potrebno protrčati kroz *play-by-play* svake utakmice.

Riječ je o *oporavljenim loptama nakon blokova*, e sad, taj izraz zvuči jako glupo jer naprosto ne znam kako da prevedem jedan odličan engleski pojam koji je već spominjan negdje, a to je *recovered blocks*. U principu ovo je jako jednostavna metrika, samo ukazuje na to koliko uspješno ekipe osiguraju loptu nakon blokade nekog igrača. Znači u uvodnom video isječku, Orlando nije uspješno osigurao loptu. Da je ona otišla u ruke Jameera Nelsona, tada bi to bila *uspješno oporavljena lopta*.

Ovo nije nikakva ozbiljna metrika, već čisto jedna od stvari koja mi je jednom pala napamet, pa sam odlučio pogledati brojke i podijeliti sa svima vama.

<!--more-->

## Najefikasniji blokeri ove sezone

Za početak bacimo oko na aktualnu sezonu i kako stvari stoje kod najboljih blokera.

![](/assets/recovered_blocks/recovered_blocks.png)

Igrači su sortirani po ukupnom broju blokova, možemo vidjeti kako su blokade Turnera i Goberta, ovosezonskih najboljih blokera, vrlo uspješno osigurane, s 61.25% uspješnošću za Turnera, odnosno 64.38% za Goberta.

Možemo reći kako se postotak uspješnosti kreće između raspona od 45% do 70% za najekstremnije slučajeve. Ako uzmemo Turnera kao primjer te brojke bi iznosile 72, kao najmanji broj uspješno osvojenih blokova, i 112 kao najveći broj.

To se na prvi pogled ne čini kao neka značajna brojka, no po utakmici to znači da brojka može biti između 1.56 i 2.43 blokade po utakmici, što nije mala razlika za već ionako skromne brojke blokada koje se postižu danas.

### Naj(ne)efikasniji blokeri u zadnjih 20 godina

Nakon što smo pogledali kako stvari stoje ove sezone, bacimo pogled na situaciju od 2000-01 sezone pa sve do danas. Uzet ćemo samo top 5 blokera svake sezone i izvući brojku uspješno "osiguranih" blokada.

![](/assets/recovered_blocks/least_succ_recovered.png)

Zapravo imena na ovoj listi ne iznenađuju, većina tih igrača su atlete koji su radili lude blokade poput one Dwightove iz uvodnog isječka. Iako je možda malo nepravedno generalizirati i zaključiti takav zaključak iz brojaka i nekoliko isječaka. Uz Dwighta, jedini drugi DPOY na ovoj listi je Marcus Camby iz 2006-07 sezone, iako su Ibaka i Duncan bili u All-Defense ekipi u tim sezonama, a možda još netko koga ne znam sada napamet.

Ono što sam prije hipotetski govorio kao minimum, to je bila realnost za Howarda, brojka od 48% "osiguranih" blokova je vrlo mala. Ako gledamo samo te "uspješno osigurane" blokove kod Howarda, on ne bi imao 2.38 blokade po utakmici već samo 1.15 blokada po tekmi (odigrao je ukupno 78 utakmice te 2010-11 sezone).

Okrenimo se sad "najefikasnijim" blokerima.

![](/assets/recovered_blocks/most_succ_recovered.png)

Ovdje opet ima nekoliko DPOY igrača; Mourning, Mutombo i Gobert su svi osvojili tu nagradu. I na ovoj listi se nalazi Ibaka, kao i Duncan i McGee.

Zanimljivo ime ovdje mi je Adonal Foyle, igrač za kojeg sam sada prvi put čuo. Nakon što sam malo pročitao o njemu po netu, ispada kako je on bio vrlo dobar obrambeni igrač. Nije baš briljirao na napadačkoj strani, ali od 1998-99 sezone pa sve do 2006-07 je za Warriorse bilježio preko 1 blokadu po utakmici, a čak 4 od tih sezona prešao brojku od 2 blokade po utakmici. No Warriorsi su tada uglavnom grlili dno ljestvice.

### Efikasnost DPOY igrača

Dotaknuo sam se nekoliko puta DPOY igrača koji su završili na listi najefikasnijih i najneefikasnijih blokera. Pa ajmo onda pogledati kako izgleda ukupna tablica sa svim pobjednicima od 2000-01 do danas.

![](/assets/recovered_blocks/dpoys.png)

Možemo vidjeti da nema nikakve pravilnosti između toga ima li ova statistika veze s time koliko je neki obrambeni igrač dobar, no još uvijek je vrlo čudno kako je praktički pola blokova Gasola i Howarda *možda* palo u vodu.


## Zaključak

Što možemo zaključiti iz ovih brojaka? Pa možda možemo reći da su obične blokade malo *precijenjene*, barem kada ih uspoređujemo s ukradenim loptama jer ne odaju punu sliku o tome što se dogodilo nakon bloka.

Nije isto ako nakon blokade krenete u kontru, ili protivnička ekipa dobiva loptu ispod koša i izvodi neki od "specijala" koje imaju spremne za takve situacije. To su sitni, ali vrlo bitni detalji na najvišoj razini košarkaške igre o kojima sigurno neki igrači/ekipe/treneri vode brigu (ili samo ja želim tako misliti).
