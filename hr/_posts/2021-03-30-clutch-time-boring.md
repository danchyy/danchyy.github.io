---
layout: post
title: Clutch Time = Boring Time?
lang: hr
lang-ref: clutch-time-boring
url: clutch-time-boring
image: /assets/clutch_time/suci_3.jpg
---

![](/assets/clutch_time/suci_3.jpg)

U vrijeme kada su NBA rejtinzi sve niži i dvorane su prazne već godinu dana, uzbudljivost utakmica tijekom zadnjih nekoliko minuta je jako bitna. No je li taj doživljaj gledanja utakmica uživo narušen s konstantnim prekidima? U ovom tekstu pogledat ću što to točno utječe na takve završnice i je li se to javljalo i prethodnih godina?

<!--more-->

Kada gledate nogomet i vrijeme na utakmici se bliži kraju sudačke nadoknade, vrlo rijetko će se utakmica produžiti za više od prethodno prikazanog broja dodatnih minuta (ako da, to su iznimni slučajevi ozljede ili postignutog gola kada se čeka na zamjenu/prestanak slavlja), u ostalim sportovima koji su određeni vremenskim intervalima (rukomet, vaterpolo, hokej) ovakve situacije su još rjeđe ili manje značajne od nadoknade u nogometu.

Košarka je jedan od rijetkih sportova u kojem možete krasti vrijeme i taktički pobijediti iako ste minutu,dvije prije kraja bili u naizgled užasnoj situaciji. Zato možete često prilikom prijenosa čuti kako "je svaka razlika dostižna". I zato je košarka predivan sport. Ili nije?

Utakmice u NBA ligi znaju dobrano produžiti tu posljednju minutu igre, i često nekog *casual* navijača može odvratiti od budućeg gledanja utakmica. Možda su i zato [rejtinzi NBA lige](https://www.outkick.com/nba-ratings-continue-pre-pandemic-nosedive/) niži no ikada, jer ipak ljudi imaju sve manju i manju razinu koncentraciju, za što su možda dijelom zaslužne i društvene mreže. No zaglibio sam previše, nemojte odlutati. Pls.

Vratimo se na košarku i pronalazak mogućih razloga produljivanja NBA utakmica. U 2002-03 sezoni uvela se opcija *Instant Replaya* koja omogućava sudcima provjeru prethodne akcije. Pred nekoliko sezona, NBA je uvela opciju da treneri izazovu akciju čime bi sudci ponovno provjeravali akciju. I uz sve to, ekipe imaju još uvijek ogroman broj timeoutova na korištenje. To bi bili neki potencijalni razlozi produljivanja završnica, no koliko se zapravo oduže završnice utakmica?

## Duljina završnice u NBA utakmicama

Podaci koje ću promatrati u ovoj analizi/tekstu su utakmice regularne sezone počevši od 2000-01 sezone pa sve do trenutne. Svaka utakmica je popraćena *play-by-play* izvještajem u kojem se bilježi vrijeme (u utakmici i stvarno vrijeme) svake akcije. Pomoću tih podataka izvući ću trajanje posljednje minute utakmica.

Za početak valja podijeliti utakmice na *clutch* i *ne-clutch*. Clutch utakmice sam definirao kao one u kojima je razlika tu zadnju minutu u utakmici 5 poena ili manje, dok su *ne-clutch* sve ostale. Distribucija tih utakmica nešto sitno naginje na stranu *ne-clutch* utakmica, no to ne predstavlja nikakav problem jer je vrlo velik broj utakmica (samo ove sezone ih je već 690, i podjela je otprilike 60:40, tako da će distribucija i prijašnjih sezona biti u redu).

![](/assets/clutch_time/last_min_length.png)

Na prethodnom grafu možete vidjeti stvarno prosječno trajanje posljednje minute utakmice u zadnjih 20 godina. Dakle nije nam nikakva novost da se utakmice razvlače na apsurdne minute. Ove sezone posljednja minuta prosječno traje **skoro 8 minuta** za clutch utakmice. To je gotovo 4 puta više od uobičajenog trajanja jedne minute.

I kao što sam spomenuo u uvodu, takve situacije nekada budu uzbudljive, kada igrači jedne ekipe brane prednost slobodnim bacanjima, a drugi ih love brzinskim šutevima i kasnije ponovno igraju pritisak preko cijelog terena ili šalju protivnika na liniju za slobodna bacanja. I tako ukrug.

No što točno utječe na tako znatno produljenje?

### Utjecaj *Instant Replay* opcije

Vjerojatno većina nas krivi ovu značajku za to znatno produljenje utakmice, jer ako pogledate ponovno prethodni graf vidjet ćete da je upravo nekad oko 2002-03 sezone počelo produljivanje posljednje minute utakmice (a tada je uvedena ova opcija, kao što sam prije spomenuo).

No teško možemo svaliti odgovornost za produljivanje utakmica na replay. U prosjeku ti izazovi traju oko pola minute, uz nekoliko (ali doslovno nekoliko) iznimka koje se otegnu preko 5 minuta.

Također, nema razlike niti ako izdvojimo provjeru snimke pri kraju utakmice i u ostatku utakmice, jer i tada se prosječno vrijeme provjere kreće oko pola minute. Tako da ta opcija ne utječe toliko na prethodno spomenute brojke.

### Raspodjela timeoutova

Ovdje je već drukčija situacija. Na sljedećem grafu možete vidjeti podjelu timeoutova po četvrtini (uključujući produžetke) i minutama.

![](/assets/clutch_time/timeout_distribution.png)

U trenutnoj sezoni čak 1390 timeoutova je pozvano u 4. četvrtini kada je preostala minuta ili manje do kraja igre.

To znači da se po utakmici zovu 2 timeouta u toj zadnjoj minuti igre. A u ukupno 278 clutch utakmica, koliko ih je do sada bilo, pozvano je čak 988 timeoutova u zadnjoj minuti. Što čini 70% svih ukupnih timeoutova u zadnjoj minuti ove sezone. Dakle u prosjeku se zove 3.5 timeouta u zadnjoj minuti utakmica gdje je neizvjestan rezultat.

Duljina tih timeoutova doduše u prosjeku nije tako duga pošto to često znaju biti timeouti od samo 20 sekundi, no u prosjeku još uvijek traju oko 1:10 minuta. Pa ako to izmnožite s 3.5 timeouta po utakmici, dobijete 4 minute u prosjeku izgubljene samo na timeoutove, što je polovica dodatno utrošenog vremena.

I tako veliki brojevi su uz napore NBA lige da smanjuje broj timeoutova i njihovo trajanje (u ranim 2000-ima bio je drukčiji omjer full timeoutova i 20-sec timeoutova).

![](/assets/clutch_time/timeout_share_years.png)

Ako pogledate prethodni graf, koji pokazuje udio timeoutova u zadnjoj minuti 4.četvrtine kroz godine, vidjet ćete kako je taj udio generalno bio isti. Mislim da je iz ova prethodna dva grafa dosta jasno da su timeouti glavni show-stopperi uzbudljivosti u ključnim trenutcima utakmice.


## Hoće li se to korigirati u budućnosti?

NBA jako puno ulaže u "gledljivost" utakmica. Dokaz tome je jedan odličan razgovor između Evana Wascha (osobe koja je zadužena za gledanost i doživljaj korisnika na NBA utakmicama) i Bena Taylora (osoba koja stoji iza fenomenalnog kanala [Thinking Basketball](https://www.youtube.com/c/ThinkingBasketball)), preporučujem svima da poslušaju taj razgovor na Benovom [Spotifyju](https://open.spotify.com/episode/1fe1A4R2oqFpD7Axtqk1If), a vjerujem da postoji i na ostalim platformama.

Ondje je spomenuto kako i istražuju jesu li bolje dulje stanke pa da ih je manje, ili kraće stanke, ali da ih je više. Također razglabali su i o *replay* sustavu. I dotakli su se ekstremnih eksperimenata sa slobodnim bacanjima (koja po meni nisu problem, jer se broj faulova, time i broj bacanja konstantno smanjuje).

Mislim da bi ograničavanje broja timeoutova u zadnjoj minuti na samo 1 (i to 20-sekundni, ali pravih 20 sekundi) znatno potpomoglo fluidnijoj utakmici, samo ta promjena bi praktički duplo smanjila broj timeouta koji se trenutno pozivaju, no prepustit ću odlučivanje nekim mudrijim glavama i nadati se da će dobro odlučiti.
