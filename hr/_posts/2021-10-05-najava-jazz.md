---
layout: post
title: Utah Jazz najava
lang: hr
lang-ref: utah-jazz
url: utah-jazz
---



Bliži nam se ono što smo svi s nestrpljenjem cijele sezone iščekivali – play-off. Mjesta za pogreške je vrlo malo, a najuzbudljiviji dio je pred nama. Kako bi se uspješno mogli pripremiti za praćenje doigravanja, NBA PULSMEDIA Vam donosi informacijama bogatu najavu svih momčadi koje će se tamo pronaći. Svaki dan dvije ekipe i odgovori na pitanja kako su igrali te koja su očekivanja. Uživajte!

## Kako su ih najavili?

Jazzeri su prošle sezone pokazali kako su vrlo ozbiljna ekipe te su dobar dio sezone proveli pri samom vrhu tablice zapada. Do početka "Bubblea" su bili na 4. mjestu tik uz Nuggetse, no nekoliko loših utakmica u "Bubbleu" ih je spustilo na tek 6. mjesto i dvoboj s već spomenutim Nuggetsima u prvoj rundi od kojih su ispali u dramatičnih 7 utakmica. Ta ekipa je vrlo slična današnjoj, i mnogi su zamjerali to što nisu dovoli još jedno krilo/beka koji može čuvati pozicije 1-4. No ispostavilo se kako to nije potrebno jer su Jazzeri debelo nadmašili sva očekivanja.

Službeni *preview* sa strane [Nba.com](https://www.nba.com/news/2020-21-season-preview-uta) dao im je score od samo 40 pobjeda i 32 poraza. Ostali portali su također predviđali sredinu playoff pozicija, a Vegas im je postavio *Over/Under* liniju na 42.5 te koeficijent od čak 26 za najviše pobjeda u sezoni. Da ste tada uplatili samo 100 kunica, po svemu sudeći, imali biste lijep džeparac za ljetovanje sada.

## Kako su trgovali?

Pa i nisu pretjerano trgovali. Od značajnih imena iz rotacije nije otišao nitko, osim što su tradeali Tonyja Bradleyja i Eda Davisa, koji su više manje igrali kao zamjene **Rudyju Gobertu**. Na to mjesto je došao **Derrick Favors**, koji je proveo čak 9 sezona u dresu Jazzera i pružao najbolje partije u istom. Uz Favorsa, doveli su nekoliko mladih *rookieja*, koji nisu ostavili pretjerani trag ove sezone. Tokom sezone su još kroz razmjenu doveli Matta Thomasa iz Toronto Raptorsa. Thomas je "čistokrvni" šuter, igrač poput **Georgesa Nianga**, no za razliku od Nianga nije član stalne rotacije. Kroz *Free Agency* su doveli i Ersana Ilyasovu, koji je prošle sezone igrao za Buckse, a do potpisa za Jazz je izvježbao svoje šuterske spobosnosti.

## Kako su igrali kroz sezonu?

Igrali su sjajno. Od početka na vrhu ljestvice, bazirali su napad i obranu oko **Rudyja Goberta** koji bi ove godine trebao dobiti nagradu za Obrambenog igrača godine. Jazz je praktički drukčija ekipa kada je on na parketu. Obrambeni rating ekipe se spušta na samo 101.4 s njim na parketu, što je debelo najbolja brojka u cijeloj ligi, ali kada je on izvan parketa ta brojka skače na 112.2. Na napadačkoj strani njegova je uloga možda manje očita, no njegovo postavljanje blokova i gravitacija tokom *rolla* prema košu zaprima jako puno pažnje obrambenih igrača.

**Donovan Mitchell** je jedan od igrača koji puno profitira od Gobertovih blokova. On je 5. u ligi posjedima po utakmici u *pick and roll* akciji kao *ball handler* - a Jazz kao ekipa je 1. u broju takvih akcija po utakmici. I ima solidnu efikasnost u toj akciji, smješten je u 75. percentilu, što je vrlo dobro. Kao što sam rekao, on je samo jedan od igrača koji sudjeluje u takvim akcijama, tu je još i **Mike Conley** koji je znatno podigao igru u odnosu na prošlu sezonu, kada su ga mnogi već otpisali te **Joe Ingles** koji preuzima kreativnu odgovornost s klupe. Ingles je inače jedan od najjefikasnijih igrača u cijeloj ligi s 68.7% TS% (True Shooting). Efikasniji je od klupskog kolege, Goberta, koji uglavnom poentira ispod koša te nekih ostalih centara i elitnih skorera poput Duranta i Joea Harrisa.

**Bojan Bogdanović** je sezonu započeo s nekoliko nekonzistentnih utakmicama u kojima se puno mučio sa šutom, što je posljedica puknuća ligamenata na desnom zglobu ruke, nekako je ispod radara prošlo koliko je to zapravo ozbiljna bila ozljeda (o ovome možete poslušati više u [podcastu s Perom Kuterovcom, koji je radio s Bojanom cijelo ljeto](https://www.youtube.com/watch?v=HwrYKYrhVHA)). No polako, ali sigurno, Bojan se vratio i liči na onog prošlogodišnjeg igrača koji je žario i palio parketima. Na kraju krajeva u zadnjih 15 utakmica, Bojan je na 51%/44%/91% što je vrlo impresivno. On je savršeni "pomoćni" skorer Mitchellu i Conleyju koji vrte sve akcije pa tako često Bojan dobije servirane lopte u kutevima (gdje predvodi ligu u pokušajima), ali zna i iskoristiti dobru situaciju te probiti igrača kroz prodor.

**Jordan Clarkson** je as s klupe. On praktički "imitira" Mitchella i njegov stil igre pošto rijetko njih dvoje provode vrijeme na parketu zajedno (tek nekoliko minuta kada završi odmor Mitchellu u 2. odnosno 4. četvrtini). On je zapravo suprotan Bogdanoviću po pitanju efikasnosti, bio je fenomenalan prvu polovicu sezone, dok se u drugoj malo ugasio, no bez obzira na to odlična je napadačka opcija i ima puno povjerenje trenera Snydera što pokazuje ogroman USG% od čak 28.2% (drugi u momčadi Utaha i top 40 u cijeloj ligi).

Tu su još **Georges Niang** kao pomoćni šuter, **Royce O'Neale** kao glavni obrambeni igrač koji najčešće uzima najteže zadatke te **Derrick Favors** koji mijenja Goberta, kao što sam ranije spomenuo.


## Tko je najviše oduševio?

Jako teška odluka, puno igrača sam nahvalio u prethodnom poglavlju, ali izdvojit ću **Mikea Conleyja**. Razlog tome je što je on bio zapravo najveća nepoznanica u toj ekipi, znali smo što može u obrani Gobert, znali smo da je Ingles sjajan playmaker s klupe, da Clarkson i Bojan mogu puniti protivničke koševe, ali bilo je pitanje je li nešto ostalu u rezervoaru Conleyja. Vrlo značajan je ponovni rast u broju asistencija po utakmici, na ravno 6, što je otprilike neki prosjek karijere, ali znatno veća brojka od prošlogodišnjih 4.4 po utakmici. S obrambene strane je također vrlo dobar, sigurno je ogroman razlog tome što 90% vremena (odokativna procjena) na parketu provodi zajedno s Gobertom, ali on i predvodi Jazzere u broju deflekcija i ukradenih lopti po utakmici.


## Tko je najviše podbacio?

Eh, to je još teža odluka, iskreno ne bih nikoga odlikovao ovom "nagradom", ali ako baš moram to je onda **Derrick Favors**. Doveden je da proba držati obranu na okupu kada Gobert odmara, ali njegov obrambeni učinak nije baš na toj razini (što je naravno jako težak zadatak), no još uvijek je *dovoljno* dobar, jer kada je on na parketu obrambeni rating ekipe je na 110.8 što bi još uvijek Jazzere smjestilo na 10. mjesto u cijeloj ligi, a to je sasvim solidno.

No kao što sam rekao u prvoj rečenici, jako je nezahvalno ovu nagradu dati bilo kome iz ekipe Jazzera, jer su svi ispunili ili čak nadmašili očekivanja. Tako da ja gledam na ovo kao "najgori od najboljih".

## Summa summarum

Trenutni score Jazzera je 50-18, s obzirom na prijašnje sezone i najave prije početka ovogodišnje, Jazzeri su itekako ispunili, i nadmašili očekivanja. Doveli su svoj sistem, koji najviše nalikuje Houstonu iz 2017/18, do savršenstva te pregazili regularnu sezonu bez obzira na stalne lagane ozljede Conleyja i Mitchella. Te ozljede su lako nadomjestili jer imaju uistinu duboku rotaciju bekova i krila.

## Tko bi trebao činiti play-off rotaciju?

Mislim da sam vam već *spoilao* ovaj dio, ali možemo ponoviti još jednom. U slučaju da su svi zdravi, a trebali bi biti do playoffa, petorka će biti Conley-Mitchell-Bogdanović-O'Neale-Gobert, a glavne zamjene su Ingles i Clarkson koji pokrivaju Bojana i O'Neala, odnosno Mitchella i Conleyja. Niang i Favors uskaču još po 10-15 minuta, kao predah nekom od startera te Gobertu, kojem definitivno žele maksimizirati vrijeme na parketu.

## Kakva su očekivanja u doigravanju?

Huh, očekivanja fanova i navijača su vrlo mala, a vjerujem da bi svi u Utahu bili u *Jazzu* kad ne bi došli do finala konferencije. Glavno pitanje koje se postavlja je može li Utah kvalitetno koristiti Goberta kada ih protivnici napadju s 5-out postavama? U tim slučajevima će on morati više igrati kao neki pomoćni obrambeni igrač iz kuta (npr. Giannis u Bucksima kada igra Brook uz njega) u čemu je jednako dobar, no problem je što to često znači slobodan igrač u kutu. Još jedan problem koji navode jest obrana bekova u igri 1 na 1, no u tome je Gobert puno bolji no prethodnih godina, štoviše rekao bih da nema problema u obrani prodora, već onih igrača koji mogu kreirati šut kroz agilne driblinge i kretnje na trici.

S napadačke strane postavlja se pitanje je li njihov napad održiv? Oni se jako oslanjaju na tricu, imaju čak 2 trice više po utakmici od Portlanda. Dobra vijest za Jazz je što su to većinom *Catch & Shoot* situacije do kojih se dolazi nakon Pick and Roll igre Mitchella i Conlejya. Možda će bolja opcija biti *izazvati* taj dvojac da proba postići koš kroz mid-range/prodor nego ostavljati igrače na trici ili još gore, Gobertu ostaviti lagano zakucavanje.

Kad bi morali birati idealnog protivnika u prvoj rundi, to bi bili Grizzliesi, gdje bi Gobert neutralizirao Moranta u potpunosti, s obzirom na to da bi njegov nedostatak šuta jako došao do izražaja protiv Goberta koji dropa u reketu. A vjerojatno ne bi htjeli igrati protiv Lakersa, no mislim da to nitko od top 4 ekipa ne želi u prvoj rundi.

No to su stvari koje mi znamo, *Quin Snyder* ima možda još poneku stvar skrivenu u svojem repertoaru koju će izbaciti kada nitko ne očekuje i možda povesti Utah u prvo konferencijsko (ili čak NBA) finale nakon jako dugo vremena.
