---
layout: post
title: Denver Nuggets - Poezija u pokretu
lang: hr
lang-ref: nuggets-poetry
url: nuggets-poetry
image: /assets/clutch_time/suci_3.jpg
---

Uz to što su trenutno jedna od najboljih ekipa lige, Nuggetsi su po meni možda i najzabavnija ekipa za gledanje. Mnoštvo kretanja bez lopte, mnoštvo zanimljivih i ne-šablonskih akcija, možda čak i ponekih ludih akcija.


<!--more-->

A jedan od glavnih razloga atraktivne košarke je čovjek s kojim cijela priča oko Nuggetsa započinje i završava, Nikola Jokić. Objektivno gledajući, trebao bi biti glavni kandidat za MVP nagradu, zbog nedavnih izostanaka ostalih MVP kandidata, ali i činjenice da je vjerojatno najbolji ofenzivni igrač u ligi danas. To nije mala stvar, kada uzmemo u obzir da u isto vrijeme u ligi *postoje* i Embiid, Dame, Steph, Harden, LeBron, KD...

Iako ga svi mi na području Balkana zovemo Jokić ili Jokara, kod Amera je poprimio naziv "Joker", što je zapravo vrlo prikladan nadimak za igrača koji igra nepredvidljivo i atraktivno.

## Joker - dirigent orkestra i čovjek sa sto lica

Po tjelesnoj građi, Jokića bi odmah smjestili kao centra, ali ako u današnjoj košarci postoji ikoji igrač koji probija koncepte pozicija, Jokić bi bio svima pri prvoj pomisli. Razlog tome je njegova svestranost. Kroz nekoliko video isječaka izdvojit ću "sva njegova lica", barem ona koja se tiču zabijanja koševa.

### Joker kao dirigent - glavni distributer

Jokić je igrač koji ima najviše dodira i dodavanja u cijeloj ligi. 75.6 dodavanja po utakmici, što je za 0.5 više od Sabonisa (u trenutku pisanja); Sabonis je isto jedan igrač koji igra poput *Point Centra*, iako njegova dodavanja nisu u potpunosti još na razini Jokića.

Uglavnom, o pisanju će biti više kada se dotaknem pojedinih igrača i kako njih Jokić uposluje, a za sada evo jednog grafa koji prikazuje *heatmapu* asistencija unutar ekipe Nuggetsa.


Na ovoj slici možete vidjeti kako su Nuggetsi centralizirani oko Jokića, on i pije i plaća u Nuggetsima. Glavna okosnica njihove igre je (bio) duo Murray-Jokić, o tome kako je Murray igrao s njim kasnije, a i kako će se prilagoditi (nažalost) bez Murraya.

### Joker kao šuter

Vratimo se sada na scoring jer ovdje možemo vidjeti mnogo toga.

Započeti ću s jednim neočekivanim segmentom Jokićeve igre, a to su *Catch&Shoot* akcije za Jokića. Takve se akcije inače ne vrte za visoke igrače, već za prave *dvojke* poput Duncana Robinsona, Joea Harrisa, ili nekad davno Raya Allena. Većina ovih akcija (možda i sve) ne završavaju skroz na trici već se većinom vrte na mid-range području.

#### Curl akcija


Nuggetsi jako često vrte ovu akciju u kojoj *jedinica* dodaje loptu na *elbow* (rub/kut na liniji slobodnog bacanja) te trči postaviti blok Jokiću koji istrčava na otprilike liniju slobodnog bacanja, prima loptu i šutira. U košarkaškom rječniku ova akcija se zove **curl** i najčešće se odvija u "suprotnom smjeru", odnosno Jokić bi bio taj koji postavlja blok. Čisto informativno, *curl* akcija najčešće označava *cut* odnosno nastavak kretnje prema košu, no Jokić ovdje uzima šut. Možda postoji neki prikladniji naziv, no nisam upoznat s njim.

#### Stagger screenovi

**Stagger screenovi** su uzastopni blokovi u istom smjeru za igrača koji nema loptu, Nuggetsi vrte i ovu akciju za Jokića kao što možete vidjeti na prethodnom videu. Ovo je možda još više neuobičajeno od *curl* akcija koje sam spomenuo ranije jer iziskuje podosta trčanja na što neki "tradicionalni" centri možda nisu naviknuti. Nuggetsi ovo koriste uglavnom protiv takvih centara (Zubac, Adams) kako bi iskoristili Jokićeve šuterske sposobnosti i off-ball kretnje.

#### Flare screenovi

**Flare Screen** je blok u kojem igrač postavlja blok suigraču koji trči prema vanjskoj aut liniji (ne onoj ispod koša), s time da je igrač s loptom negdje otprilike oko centra. Nuggetsi i ovo najčešće vrte na poludistanci protiv većih i tromijih centara što često Jokiću u potpunosti otvori jednu stranu koša za šut, ili neki daljnji napad.

#### Pick and pop

Ovo je postalo uobičajeno oružje za sve današnje NBA napade pošto praktički svaka ekipa ima barem jednog visokog igrača sposobnog za takav neki šut. Jokić nije doduše kao većina tih igrača jer njemu je šut tek zadnja opcija na pameti, uvijek gleda može li probiti igrača koji ga čuva ili može li dodavanjem pogoditi nekog od *cuttera* te tek tada (ili ako obrambeni igrač igra u dubokom *dropu*) se odlučuje za šut.

Na prethodnom videu sam izdvojio tri takve akcije, i zadnja od te tri akcije je jako specifična jer se u **Pick and Pop** ulazi iz *handoffa*, vrste napada u kojoj su Nuggetsi pri vrhu lige. Također je specifična jer se odvila na *mid-rangeu*, a ne na trici kao što to ekipe većinom rade. Jokić je iz te udaljenosti jedan od najefikasnijih i najboljih igrača u cijeloj ligi, stoga to definitivno nije "anti-analitički" kao što možda čujete nekad u prijenosima.

### Jokić kao cutter

Uz prethodne akcije koje ciljaju na to da otvore prostor Jokiću za šut na poludistanci, Nuggetsi vrte neke akcije koje inače možemo vidjeti da se vrte za krilne igrače (kao što su npr. Michael Porter Jr. i Aaron Gordon kod samih Nuggetsa).


I ta akcija najčešće izgleda kao na prethodnom videu, Jokić je na jednoj strani parketa, a lopta na drugoj u *5-out* formaciji (kada je protivnički centar blizu Jokića) nakon čega slijedi *face cut* Jokića potpomognut s blokom nižeg igrača. Pošto je reket prazan (jer *5-out* formacija znači to da je svih 5 igrača iza linije za 3 poena) Jokić ima najčešće otvoren put prema košu ili dodavanje ako stiže pomoć s *weak sidea*.

Uz ovu akciju, Jokić još *cutta* nakon **pick and roll** akcija, no ipak većinom ne ode skroz do koša već zastane negdje unutar reketa i uputi *floater*/dodavanje za suigrača.


### Jokić na post upu

No ovdje je gdje Jokić najviše "operira" i gdje je najopasniji, što zbog njegovog *scoringa* tako i zbog *playmakinga*.


Ako promatramo samo scoring, on je jedan od najučinkovitijih igrača u cijeloj ligi u post up i pick and roll akcijama kao što možete vidjeti na prethodnom grafu. Što je igrač bliže gornjem-desnom kutu, to je bolji u obje ove akcije.



Možda najopasnije oružje u **post up** napadu je njegov *horok*, doduše nije baš *nebeski* poput Kareemovog, ali opasan je jer Jokić dobro iskoristi tijelo i osigura si dovoljno prostora za svoj šut. Horoke najčešće (možda gotovo uvijek) šutira sa svojom desnom rukom, i ukoliko se igra protiv njega ključ je to zatvoriti, ali to je lakše reći no napraviti... Ukupno na horocima šutira 80/121 ove sezone, što je nevjerojatnih 66%.


### Jokić u ulozi čistača promašaja

Jokić je također vrlo dobar u čišćenju promašaja, takozvanim *putbackovima*. Uistinu ne znam hrvatski prijevod za ovo.Ove godine ima 2.8 skokova u napadu, a iz samih *putbackova* zabija 2.8 koševa po utakmici, što je vrlo dobra brojka.

Zanimljivo je da od Jokićevih 148 napadačkih skokova, čak 49 dolazi od njegovih promašaja. Kao na akciji koju možete vidjeti u prethodnom videu. Zbog toga je njegova efikasnost još impresivnija jer možemo praktički "maknuti" 50 promašaja pošto ih sam on pokupi.

### Efikasnost Jokića

I za kraj, stavimo u kontekst efikasnost sada sve ovo što sam spomeno u prethodnih nekoliko poglavlja. Postotci Jokića su 56.5%/41.8%/85.4%, što su uistinu nestvarni postotci. Ono što je meni zanimljivo, ali s jedne strane i malo razočaravajuće je da on ima samo 4.7 slobodna bacanja po utakmici. To je TS% od 64.2% što ga čini jednim od najučinkovitijih igrača.

Ako odbacimo slobodna bacanja i promatramo samo EFG%, njegova brojka je 60.4%, što je dovoljno za 4. mjesto od svih igrača preko 15 poena po utakmici (graf možete vidjeti u nastavku, u dijelu o MPJ-u).


## Jamal Murray - druga violina

Jamal Murray je savršeni drugi igrač u ovoj ekipi. Čovjek koji može fenomenalno igrati kao kreator iz pick and rolla, a možda još bolje kao *scorer* iz handoffova s Jokićem. Uz to je i vrlo inteligentan igrač koji jako dobro igra bez lopte što ste mogli vidjeti u nekoliko akcija vezanih uz Jokića kada mu je postavio odlične blokove. Doslovno savršeni suučesnik Jokiću.

Murray je i vrlo dobar u clutch timeu. Ove godine ima 67.95 TS% u clutch timeu na 81 šut iz igre + 15 slobodnih bacanja, štoviše, ove sezone je čak uzeo više šuteva od Jokića u tim situacijama. To je jako bitna stavka jer imati dvije napadačke opcije u ključnim trenutcima naznačava veću opasnost za protivničke obrane, to je nešto s čime bi možda Utah mogao imati problem, jer kada njima dođe vrijeme odluke, lopte gotovo pa uvijek idu na Mitchella.

Ova prethodna dva ulomka sam napisao prije ozljede koja se dogodila u nedjelju (a i ove *video* dijelove). Kada sagledam sve to, teško mi je pronaći nekog tko će uskočiti umjesto njega.


### Murray + Jokić + Handoff = <3

Ovaj podnaslov sam isto napisao prije ozljede i on me dodatno rastužio nakon ozljede :(

Murray je taj igrač koji najviše sudjeluje u već spomenutim handoff akcijama. On ima najviše posjeda u cijeloj ligi u kojima sudjeluje u tim akcijama, stoga nije uopće čudno da su on i Jokić najučestalija međusobna kombinacija, jer mu nekad Murray uzvrati dodavanje nakon uručivanja.

#### Handoff -> šut

Kod ovog nema nekih specifičnih i konkretnijih akcija kao što sam ih raspisao kod Jokića pa ću samo razdvojiti ovu akciju na dva dijela, šut i prodor.

Murray je jako dobar u handoffu jer pametno i brzo reagira na protivničku situaciju te čita položaj/kretnje obrambenog igrača i bira oružje kojim će napasti protivnički koš. Ukoliko primijeti da je situacija pogodna za šut nakon uručivanja opalit će ga. Tu naravno još jednom treba naglasiti koliko velik utjecaj zapravo ima Jokić jer postavlja odlične blokove, on je 5. u cijeloj ligi u takozvnim *screen assistima* gdje je koš uslijedio direktno nakon bloka kojeg je neki igrač postavio.

#### Handoff -> prodor

Kod prodora je malo drukčija priča, naravno da blok Jokića ima veliki utjecaj jer obrambeni igrač mora razmišljati o njemu, ali ovdje dolazi do izražaja nevjerojatan prvi korak Murraya, uz naravno odlično čitanje pozicije igrača. Ako primjeti da ostaje na krivoj nozi, odmah ide napad na koš.

#### Odbijanje handoffa + cut

Do ove situacije najčešće dolazi kada Murray primjeti da je protivnički igrač između njega i Jokića kada kreće prema njemu, ili mu uspije prodati fintu i *cuttati* prema praznoj sredini koša. Još jednom možete vidjeti koliko pametno igra kao bek bez lopte.


### Pick and Roll

Uz sve ove prethodne varijante, Murray je i odličan iz "pravog" pick and rolla, iako većina ovih uručivanja Jokića i Murraya su naravno jedan oblik pick and roll akcije, pošto vrlo često Murray uzvrati dodavanje Jokiću.

Sve u svemu, Murray je jedan odličan igrač koji je donekle odbacio "dio sebe" i preuzeo neku manju ulogu u ekipi. On bi bez sumnje bio glavni kreator u većini drugih ekipa, no pitanje je bi li mu takva uloga bolje pristajala? U teoriji, možda neće nikada ni trebati doznati to, jer on i Jokić jako dobro klikaju, a oko takve okosnice mogu dalje graditi momčad.

## Michael Porter Jr. i Aaron Gordon - vjerojatno neki ludi bubnjari u orkestru

Dolaskom Aarona Gordona u Nuggetse na nedavno prošlom trade deadlinu Nuggetsi su upotpunili zadnju rupu u početnoj petorci, a to je ona drugog krilnog igrača na kojoj je prethodno bio Paul Millsap.

U Gordonu su zapravo dobili jako sličnog igrača Millsapu, samo što je mlađi, atletičniji, bolje igra bez lopte, a i u obrani je svestraniji i pokretljiviji. Dakle ogromno pojačanje u odnosu na Millsapa. Aaron Gordon i njegova sjajna kohezija s Jokićem mi je zapravo bila inspiracija i motivacija za kretanje pisanja ove analize.

### Aaron Gordon


Za početak evo jedne akcije za Gordona koju su izveli doslovno zaredom protiv Magica. Ovo je *Horns* set, ilitiga rogovi, u kojima su Jokić i Murray na *elbowu* a Gordon ima loptu na vrhu trice. Nakon passa na Jokića slijedi blok Murraya na Gordonu, njegov cut, a Murrayev roll na vrh trice. Najčešće će ovdje biti otvoren igrač, ili Gordon kao u ovom slučaju ili Murray na trici.

Inače ovu akciju su vrtjeli nekoliko puta ranije u sezoni kada bi sudjelovao Barton ili netko treći umjesto Gordona. Primjer na sljedećem videu.

Inače otkad je Gordon došao u Nuggetse, postigao je čak 41 poena iz *cut* akcija (bilo je i nekih slobodnih bacanja tu), neke od njih su bile nacrtane baš za njega, a u nekima je odlično pročitao situaciju i utrčao, kao na sljedećem isječku.


#### Prilagodba na Nuggetse

Gordon nije isti igrač kao što je bio u Magicu. Naime ondje je puno više sam kreirao šuteve, 47% njegovih šuteva je bilo neasistirano. U Nuggetsima je ta brojka na samo 17%. Vidio sam puno priča da je Gordon bio *krivo* korišten u Orlandu, mislim da su oni očekivali više od ovoga što on trenutno igra u Nuggetsima, odnosno mislili su da može voditi i kreirati igru, no možda mu ta uloga nije najbolje odgovarala.

Jer profil njegovih šuteva se znatno promjenio, od skok šuteva (i to dosta *pullup jumpera* ) do mnoštvo polaganja i zakucavanja, uz poneki šut, ali do sada je uputio samo 2 *pullup jumpera* (dakle šuteva iz driblinga). U Magicu je samo 36% šuteva otpadalo na područje bliže od ~3 metra košu, sada je ta brojka na 55%. Ogroman skok.

Zanimljivo da je igrao pick and roll, u obje uloge, kao roller i ball handler, i to s Jokićem i playevima. Ovako svestran igrač će se sjajno uklopiti (ili se već uklopio) u napad Nuggetsa. Na obrambenoj strani je također poboljšanje nad Millsapom jer može čuvati igrače na pozicijama 1-4 bez problema.

### Michael Porter Jr.

Prvu stvar koju trebamo reći o Michaelu Porteru Jr. je da je on jedan od najjefikasnijih skorera koji imaju 15 poena ili više. Za sada.


#### Efikasni *hyperscorer*

Na prethodnom grafu imate sve takve igrače i njihov *EFG%*, to je metrika koja uzima u obzir to da trice daju 3 poena umjesto 2. Računa se vrlo jednostavno: `(FGM + 0.5 * FG3M) / FGA`, s dijelom `0.5 * FG3M` dodajemo 1 dodatan poen za svaku tricu. Uglavnom, igrači koji su mu blizu su zvijeri iz reketa, Capela i Zion, svemirski Steph Curry te Nikola Jokić. Dobro društvo.

Naravno, činjenica je da je on do sada bio tek 3. igrač u Nuggetsima, njegova uloga je bila samo scoring, nije trebao razmišljati o kreaciji, što svog, tako i šuteva suigrača. Naime čak 79.6% njegovih šuteva je asistirano! Dakle on i Gordon imaju sličan profil što se toga tiče, no MPJ uzima puno više trica i puno bolji je u tome.



Velik broj njegovih trica dolazi iz kornera, čak trećina njih. On je primjer igrača koji jako dobro koristi tu poziciju kuta, jer na tim šutevima šutira čak 46.7%! A ima i drugih situacija o kojima ćemo malo kasnije. Neke od tih trica dolaze na asistenciju Jokića kada ga dupliraju s *weak sidea*, ili kada suigrači protrčavaju a Jokić prebaci pass do kuta umjesto na te *cuttere* (prvi primjer).

MPJ je dobar i u kontri, no vrlo često uzima trice umjesto prodora do koša, istina je da često taj put do koša nije u potpunosti slobodan no igrač njegovih fizičkih i atletskih predispozicija bi trebao više napadati obruč u tim situacijama.


#### Kolovođa

No ipak je njegovo glavno oružje napad na obruču, odličan je u cuttovima, ako ne i bolji od Gordona. Jako puno improvizira i reagira na dupliranja Jokića te utrčava za lagane lopte. Imate primjere takvih akcija na sljedećem video zapisu.


A ima i nekih akcija koje se čine kao da su nacrtane, ne znam nazive ovog puta, samo ću vam ih pokazati da uživate.

Generalno cijela ova ekipa Nuggetsa jako pametno igra bez lopte, može se reći da pleše kolo oko Jokića. Moja preporuka za uživanje u njihovim utakmicama (čak i bez Murraya) je da dokle god je lopta kod Jokića, **gledajte što rade ostali igrači**. Uživajte u tome kako čitaju igru, reagiraju na dupliranja, postavljaju odlične blokove, od najmanjeg Campazza, do najvišeg Millsapa (valjda?).


## Barton + Ostatak ekipe - prateći vokali

Ovih četvero igrača su "srž" cijele ekipe, no ni ostatak definitivno nije za baciti. Kao prvo tu je još jedan starter, Will Barton. U proteklih nekoliko utakmica, u kojima je izostajao Jamal Murray, Barton je preuzeo veću playmakersku ulogu koja mu je dobro legla. A uz to, njegova uloga je zapravo najsličnija MPJ-u i Gordonu. Još jedno krilo/bek koji može switchati sve igrače relativno dobro.

Klupa se sastoji od Montea Morrisa, Paula Millsapa, koji se tamo maknuo dolaskom Gordona, Facunda Campazza i PJ-a Doziera - netko od njih će sada morati startati, najvjerojatnije Morris ili Campazo. McGee još uskoči nekoliko minuta što Jokić odmara (a možda niti to). Ova postava je često na udaru kritika, najsvježe smo mogli vidjeti kako su "uprskali" utakmicu protiv Celticsa gdje se dogodila napadačka blokada krajem 3. četvrtine/početkom 4.četvrtine. Činjenica jest da se napad uglavnom vrti oko Jokića te praktički svim igračima (i starterima, i onima s klupe) odgovara i leži (dapače, preferiraju) igru s Jokićem.

Možda će Campazzo/Morris progirati u Pick and Rollu s McGeejom, ili će Murray igrati kada Jokić odmara uz još nekog startera (možda Gordona i igrati PnR s njim - tu ima potencijala), možda nešto treće, to je na treneru Maloneu da otkrije, ima još puno vremena do kraja sezone i nadam se da će uspjeti u tome.

## Zaključak

Nadam se da sam kroz ovih nekoliko isječaka dodatno približio Nuggetse, ako niste bili upoznati s njihovim načinom igre. Jer čak i ako niste njihov navijač, isplati se pogledati njihove utakmice jer su oni izuzetno zabavna ekipa za gledanje, vjerojatno top 3 ekipa u cijeloj ligi.

A zaključiti u ovom trenutku mogu jedino sa žalom za ozljedom Murraya, igrao je sjajnu godinu, na neki način *potvrdio* iskakanje u Bubbleu. Jako je bitan za cijeli *ekosustav* Nuggetsa, što kroz kreaciju šuta za sebe i druge, kroz rješavanje utakmica i možda najbitnije kroz odlično igranje bez lopte.

Vjerojatno su Nuggetsi svima bili na listi ozbiljnih napadača na naslov prije ove ozljede, ali ovo je poljuljalo te ljestvice. Ako ništa drugo, ukoliko nastave igrati na dobroj razini i imaju dobar rezultat na kraju sezone, Jokiću ne gine MVP titula.
